## 严复翻译《马可福音》1-4章

救主降世一千九百零八年　聖書公會印發

馬可所傳福音

光緒三十四年歲次戊申　上海商務印書館代印


## 馬可所傳福音

第一章：上帝子基督耶穌，福音之始。如以賽亞先知所前載者曰：視之，吾遣使爾前，爲爾導其先路。則有聲呼於野曰，平治主之道塗，俾所行者直。於是約翰至，行洗禮於野中。宣教，言悔過滌除，及所以得赦罪者。猶太與耶路撒冷之民，空國從之，皆受洗於約但之河。自首罪過。約翰衣駝毳之衣，腰革帶，而食蝗與野蜜，乃宣教曰：後我而來者，實具大力過我。我雖爲之屈膝解履，且不中也。吾所爲若行洗者水耳。彼所爲若行洗者則聖靈也。爾時耶穌果自加利利之拿撒勒來，亦受約翰洗於約但之河。方出水，見天爲開，有神如鴿，降集其身。有聲自天曰：汝爲吾之愛子，得汝，吾甚喜悅。於是神遂遣耶穌至於曠野，居曠野者凡四十日。爲撒但所嘗試。野獸之與居，而天神爲之服役。嗣是約翰被逮，耶穌乃復至加利利。宣上帝福音焉。曰：時旣至矣，天國在肘腋間。爾曹其悔罪，信茲福音乎？行於加利利之海濱，遇西門與其弟曰安得烈者，方布網海中，蓋皆漁者也。耶穌謂之曰：爾曹從我去，吾將使爾爲人漁。二人遂捨網罟而從之。行數武，復遇西比大之子曰雅各。與其弟曰約翰者。二人方於舟中葺網，遂呼之。二人置其父與傭於舟中，而從耶穌也。乃往迦百農，適逢安息日，而耶穌從其弟子直入會堂施教誨。衆聞其說訝之。蓋耶穌之教，夫有所受，非若他文人之爲教也。於時會堂中，有爲魔所憑者。唶曰：拿撒勒之耶穌，爾何爲者，豈其來而滅我曹耶？夫爾爲神之聖子，我曹則旣已知之矣。耶穌乃斥之曰：若勿擾，其去是人，魔乃抉坼所憑，呼謈而出。於是衆駭愕，偶語相問曰：是何耶，其所教者已新異矣。乃具權力，可以伏魔，而魔亦服之。由是耶穌所爲，立傳聞徧加利利國中矣。耶穌與其徒出會堂，徑往西門與安德烈許。雅各、約翰從焉。是時西門之妻母適病熱，衆則以其疾告耶穌。耶穌前執其手起之，遂起爲衆執役也。至晡時，日旣入，衆舁病人及爲魔所憑者，悉至耶穌許。一邑之人，咸集於門。耶穌愈其患種種病者，驅其魔之憑身者，且禁魔勿得言。魔固識耶穌也。翊日，遲明，耶穌起。出門，至於空野禱焉。西門及諸從者踵其後。旣得耶穌，謂之曰：衆方覓若。耶穌告之曰：我曹且他適至鄰邑，吾將宣教彼所。蓋吾之來，政爲此耳。於是耶穌遂歷諸會堂，徧加利利，爲宣講，及驅劾諸魔。有癘者至其前，跽而請曰：主若垂念，必能潔我。耶穌惻然憐之，伸手而摩之曰：吾垂念若，若從此潔矣。癘者果霍然轉潔也。耶穌遣之去，切誡之曰：謹識勿以告人，但去見祭司。以得轉潔故，獻一切物，如摩西戒。於以表示衆人。詎是人去，則徧傳其事，宣播甚遠，致耶穌不得公然入城，而留野外。衆則坌集四至就耶穌也。

第二章：數日，耶穌復入迦百農，在某室。衆乃集某室中，至無隙地可容，卽其門亦猶是也。耶穌方對衆言，有以病痱人來就之者。舁以四，以衆故，不得近耶穌。乃當其處，去屋宇焉。旣穴，縋病痱者牀下之。耶穌知其信向，乃謂病痱者曰：吾兒，若之罪業，蒙赦宥矣。適坐中有文墨人，心竊議之曰：此人輒如是云何哉？彼妄瀆耳。惟一而外，疇能赦宥罪業者，此一乃上帝也。耶穌立覺之。心知諸人所竊議者。乃謂之曰：若心作如是思議何耶？夫謂病痱人曰：汝罪蒙赦，與告之曰起，取若臥具行。是二者孰爲易驗。爾曹當知。人子於世間具有權能。能宥罪業。於是謂病痱者曰：若起，取臥具，歸汝家。其人卽起，隨取臥具，先衆人行。由是衆皆愕然。歸榮上帝，曰：我曹於斯，見未曾有。耶穌復次海濱，衆復就之，以聆其教。行次，見亞勒腓子利未於關門坐，呼之曰：從我。利未則起從之。已而耶穌與其徒衆敷坐於家，方食，以從之者衆故，中雜關吏惡人。法利賽士人見之，語其徒曰：此人乃與關吏惡人共飲食耶。耶穌聞之曰：人之無病者，固無事醫。醫爲病者至也。吾之來也，非爲義人，政爲造孽者耳。約翰之徒衆，與法利賽人方齋而禁食。衆來謂耶穌曰：約翰之徒與法利賽人皆齋而禁食，若之徒衆獨不禁食何也？耶穌曰：假如婚娶，新郎猶與賀客偕者，客能爲禁食者乎？但使新郎而在，客固不禁食也。必俟有迎新郎去者。彼於其日，始禁食也。人無有取新罽而縫之於舊褐者。果爾，則所以補之新，將裂所補之舊，敝彌甚耳。人亦無有以新酒納之舊服匿者。果爾，則酒將破囊。酒亡而服匿亦敗。盛新酒者，固必用新服匿也。他日值安息，耶穌行稻田間，其徒且行且采穗焉。法利賽之人曰：觀此人，於安息日，乃行非法事。耶穌語之曰：爾曹曾不聞大衛之所爲乎？方彼與其徒之窮困而飢也，入神宮，食供餅。當是時，亞比亞塔實爲太祝。是餅非祭司而食之，固不應法。然而彼且食之，兼餉其從者矣。此何如？夫安息日之設，以爲人也，非人以爲安息日也。由此觀之，是人子者，雖安息日且爲之主矣。

第三章：耶穌復次會堂。有一人焉，其手偏萎。於是衆皆目耶穌，將於安息日爲療治不。蓋將以此詬之也。乃耶穌謂萎手者曰：若前立，而告衆曰：於安息日，所謂行而應法者，爲善乎，抑爲害乎？將救人乎，抑殺人乎？衆默然也。於是耶穌怒容環視衆人，復悼其心之忍也，而謂萎手者曰：伸汝手哉。其人舉手，而手愈矣。於是法利賽人皆出。遂與希律黨人雜議，謀所以害耶穌者矣。耶穌乃與其徒復赴海。加利利與猶太人從之者甚衆也。又有自耶路撒冷來者，有自以土買者。越約但河，環推羅及西頓之人咸趣之。以耶穌所行事甚偉故。耶穌誡其徒艤小舟以待。蓋恐人多來擁之也。以耶穌治療之多，患疫者爭欲近之。期一觸其體。而羣魔見之，輒伏而呼曰：若誠上帝之子也，而耶穌則切誡不當使人知有此。遂登於山，命願從者與之偕。衆咸趣之。乃命十二人，使從己。且欲遣之爲宣教者。畀以威力，使得劾魔。錫西門新名曰彼得；有若雅各，西庇太子也；有若約翰，雅各弟也。俱錫新名曰半尼其。半尼其者，猶雲雷子。有安得烈，有腓力，有巴多羅買，有馬太，有多馬，有亞勒腓之兒曰雅各。有達太，有加那尼之西門。有猶大意師加略，則他日賣主者也。於是耶穌入室處，衆乃復集，無布食處。所親聞之，將出而執之，皆曰是狂人耳。而文士或從耶路撒冷來，則曰：彼爲別西卜所憑。別西卜爲魔王，以是故能劾魔耳。耶穌乃來衆而喻之曰：世豈有撒但而能驅劾撒但者乎？且使國而自相攻者，其國不克存也；使家而自爲異者，其家弗克立也。使撒但起而自劾，是一物二體，彼且弗存滅矣。世未有人焉，入有力者之室而刼之，不待縶其主人，而能爲暴者也。吾誠告汝，世人之子，一切罪業，乃至瀆忤一切物，皆可蠲赦，獨有褻慢聖神，乃成永永罪業，終無赦理。何以故，以彼衆言，是身有魔憑也。爾時耶穌之母與其兄弟偕來，止於門外，使人呼耶穌。當是時，衆方繞耶穌坐，告之曰：視若母與兄弟，在外正覓若也。耶穌則對曰：誰爲吾母吾兄弟者？復環顧坐中人曰：視之乎吾母吾兄弟，有行依上帝之旨者，是人卽吾兄弟姊妹與吾母也。

第四章：一時耶穌宣教湖旁，會而聽者甚衆。乃登舟距岸稍遠坐講。衆繞水旁聽之。耶穌爲多方設譬，教衆人曰：曷嘗觀農人之播種乎？方其播也，子或墮道旁，則鳥過而啄之。或落巖石間，以土薄故，倏爾抽萌。然而日出暴之，以其根荄之淺也，忽焉槁已。又或入荊棘之叢。則荊棘充塞，奪其土膏，乃弗能殖。其報播者之勤，成長蕃滋，俾所收三十六十乃至百倍於所播者。必其子之施於善地者也。汝曹聽之，願有耳者悉聞吾是言也。衆旣散，十二徒等復請耶穌更明前喻。耶穌曰：夫天國秘眞，吾僅能爲汝曹無隱耳。至於外人，則用喻辭。彼方熟覩而無見也，傾聽而無悟也。不然，則一轉移間，此曹皆蒙赦矣。耶穌復謂其徒曰：汝曹果不明吾此喻之旨乎？然則吾之他喻，汝曹又何足以知之。夫所謂播種人者，卽此傳布福音者也。所謂子棄道旁，而鳥啄之者，蓋其人雖與聞此，而撒但隨來，奪其信心，猶未聞耳。所謂子著巖石間，倏爾抽萌者，猶夫旣聞福音，歡喜信受之矣。顧根本不深，始雖受持，已而拂逆患難相乘，隨卽畔去。所謂子入荊棘之叢者，猶夫與聞福音，若可信受。爾迺世慮甚深，迷情財富，與夫一切營求，則靈明閉塞。故雖與聞，猶無效也。獨至子播善地者，乃旣聞福音，悅樂膺受，遂由此而得三十六十與夫百倍之福報者也。且夫然鐙以入室者，豈復覆之以㪷，抑施之牀下也哉？豈不將置諸鐙臺之上？何則？今之隱者，乃所以爲昭也。是之秘者，乃所以爲明也。小子聽之，吾願有耳者悉聞吾是言也。耶穌又曰：夫天國之至，亦猶是播種者耳。其人歷晝夜寢訛，而種則潛萌而暗長。播者不識其何以然也。地自生成，始而坼甲，繼而垂穎，終之成實。稻旣熟矣，而獲者至。蓋所謂收成之期者也。耶穌又曰：且天國復何如？又將何以譬之，則若一芥子然。方其播於地也，天下之至小者也。顧其萌達成蔬，則大逾其類。支葉紛披，野鳥託其芘。故耶穌之宣福音也，廣喻曲譬，如聞者之識量而爲之。雖然，舍喻而外，靡所言也。獨與其徒燕居，則質示而無隱，如此。是日日晡時，耶穌謂其徒曰：吾與汝曹，且往彼岸。其徒於是離衆，而從耶穌舟中，餘舟尾之。已而風起浪興，蕩舟欲滿。當是時耶穌在船艫，頭枕茵褥，方[以下散佚]